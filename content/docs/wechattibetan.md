---
title: "From WeChat Tibetan"
date: 2022-07-05T12:33:35+01:00
draft: false
---
༄༅། ། སྐྱབས་རྗེ་ལ་མོའི་ཡོངས་འཛིན་རིན་པོ་ཆེའི་མཛད་རྣམ་མདོར་བསྡུས།
ཡོངས་རྫོགས་བསྟན་པའི་མངའ་བདག་བཀའ་དྲིན་ཟླ་མེད༧ཡོངས་འཛིན་རྡོ་རྗེ་འཆང་ཆེན་པོ༧རྗེ་བཙུན་བློ་བཟང་མཁས་གྲུབ་རྒྱ་མཚོ་མཆོག་ནི། བོད་ཀྱི་རུས་ཆེན་བཞིའི་ནང་ཚན་ལྡོང་གི་རིགས་དངོས་མ་ཉམས་པ་མདའ་བཞིའི་ལྡོང་སྐོར་ཞེས་པའི་ཚོ་བ་རུ་ཡབ་དཔའ་མཛངས་གཉིས་ལྡན་གྱི་ལྡོང་སངས་རྒྱས་སྐྱབས་ཟེར་བ་དེ་དང་། རྣམ་དཀར་གྱི་ལས་ལ་བརྩོན་ཞིང་འཕགས་མ་སྒྲོལ་མ་ཡི་དམ་དུ་བསྟེན་པའི་ཡུམ་སྒྲོལ་རིས་གཉིས་ཀྱི་སྲས་སུ་བོད་རབ་བྱུང་བཅོ་ལྔ་བའི་བགྲང་བྱ་ཞེ་གཉིས་པ་ཤིང་སྤྲེལ་ལོའི་མགོ་ཟླ་བའི་དཀར་ཕྱོགས་བཟང་བ་གཉིས་པའི་ཉི་ཤར་འབྲུག་གི་དུས་ཚེས་དགེ་བར་སྐུ་བལྟམས། ཆུང་དུས་ནས་སྐུ་གོང་མའི་ན་བཟའ་ཉེར་སྤྱད་ངོས་འཛིན་བྱས་པ་སོགས་ངོ་མཚར་བའི་གནས་མང་། དགུང་ལོ་དྲུག་གི་སྟེང་དགོན་གསར་རྣམ་རྒྱལ་གླིང་དུ་ཕེབས་ཏེ་ཁུ་བོ་ར་རྫི་རིན་པོ་ཆེའི་དྲུང་དུ་ཡི་གེ་དཀར་ནག་དང་འབྲི་ཀློག་སྦྱོར་གསུམ་ལ་བྱང་ཆུབ་པར་སྦྱངས། དགུང་ལོ་བརྒྱད་ཀྱི་སྟེང་ལ་མོ་གོང་ས་མཆོག་གིས་ཁོང་གི་ཡོངས་འཛིན་གྱི་སྤྲུལ་སྐུར་ངོས་འཛིན་གནང་སྟེ་དམ་པ་གོང་མའི་ཁྲི་ལ་མངའ་གསོལ་མཛད་ནས་བདེ་ཆེན་བླ་སྤྱི་གཞུང་གསུམ་འབྲེལ་ཡོད་ལྷ་སྡེ་ནས་ལེགས་སོའི་ལྷ་དར་དྲངས་ཏེ་འབུལ་ནོར་བསྟབས། ལྡོང་མཁན་པོ་ཚང་ལས་རབ་བྱུང་དང་དགེ་ཚུལ་གྱི་སྡོམ་པ་ལེགས་པར་མནོས་ཏེ་མཚན་ལ་བློ་བཟང་མཁས་གྲུབ་རྒྱ་མཚོ་ཞེས་གསོལ། 
ཆོ་ག་ཆོས་སྤྱོད་ཀྱི་སྐོར་དང་རྒྱན་འཇུག་གཉིས། རྗེ་འཇིགས་མེད་དབང་པོའི་ཆོས་ཀྱི་རྣམ་གྲངས་སོགས་ཐུགས་འཛིན་གནང་། དགོང་ལོ་བཅུ་དྲུག་སྟེང་བདེ་ཆེན་ཆོས་འཁོར་གླིང་དུ་ཚོགས་ཞུགས་མཛད། ཞ་ཁྲའི་ལྷ་རམས་པ་བློ་བཟང་དགེ་འདུན་ཚང་དང་མཛོད་དགེ་ཚུལ་ཁྲིམས་རིན་པོ་ཆེ་ལས་བསྡུས་གྲྭ་དང་བློ་རྟགས། ས་ལམ་གྲུབ་མཐའ་སོགས་དཔེ་ཁྲིད་རྒྱུན་རིང་གསན། དབྱར་ཆོས་ནང་སེ་ཏན་མཁན་སྤྲུལ་དང་ཁོང་གཉིས་ཀྱིས་ཚོགས་གླེང་གནང་བ་ལ་དེར་འཁོད་ཀུན་གྱིས་བསྔགས་པའི་རོལ་མོ་བར་མེད་དུ་འཁྲོལ་བའི་འཛིན་མའི་རྣ་ཆ་གཡོ་བར་བྱས། དགུང་ལོ་བཅོ་བརྒྱད་སྟེང་ལྷོ་རྒྱུད་བཀྲ་ཤིས་འཁྱིལ་དུ་གསང་སྟབས་ཀྱིས་ཕེབས།
རྗེ་གུང་ཐང་བློ་གྲོས་ཚང་ལ་མཇལ་ཏེ་རྒྱུ་མཚན་ཞུས། འོ་དེ་བཟང་། འཛིན་གྲྭ་བློ་རྟགས་ནས་ཞུགས་ན་རྒན་ས་ཐོབ་སླ་བས་མི་བཟང་། བསྡུས་གྲྭ་ནས་ཞུགས་ཞེས་གསུང་དམར་བ་བྱུང་། དགེ་བའི་བཤེས་གཉེན་ཆེན་པོ་བསང་ཁོག་ཐབས་མཁས་ཚང་དང་སྨྲ་བའི་དབང་བོ་ས་དཀར་ཚུལ་ཁྲིམས་རིན་པོ་ཆེ་གཉིས་དགེ་རྒན་དུ་བསྟེན། ཁྲིམས་སྟོད་ཟླ་བའི་ཉ་ལ་རྨད་བྱུང་ཐོས་བསམ་ནོར་བུའི་གླིང་གི་ཆོས་སྐོར་སྒོར་ཞུགས། རྗེ་རྒྱལ་བ་ཡབ་སྲས་ཀྱི་གཞུང་ལུགས་ཀུན་དང་ཁྱད་པར་ཀུན་མཁྱེན་བླ་མ་ཡབ་སྲས་ཀྱི་ཡིག་ཆ་སྐབས་སུ་གང་བབས་ཀྱི་མཆན་ཟུར་བཀོལ་ཐལ་ཕྲེང་སོགས་ལ་རྣམ་དཔྱོད་རིག་པའི་རྩལ་གྱིས་མཐའ་ཆོད་པར་སྦྱངས་ཏེ་བཀའ་པོད་ལྔའི་དགོངས་དོན་ནོར་བུའི་མཛོད་ལ་ཅི་དགར་དབང་མཛད་དོ། 
དགེ་རྒན་རིན་པོ་ཆེ་ལས་དཔེ་ཁྲིད་གང་ལའང་ཆག་མེད་ཀྱིས་འཛིན་གཤར་རྟགས་གསལ་བཅས་པར་ཉིན་མཚན་ཁོར་མོ་ཡུག་ཏུ་གུས་རྟགས་སྦྱོར་བའི་སློབ་གཉེར་ཆུ་བོའི་རྒྱུན་བཞིན་མཛད། དཔྱིད་ཆོས་ཆེན་མོའི་འཛིན་གྲྭ་གཏུགས་ལ་གཞུང་གི་དངོས་བསྟན་གྱི་དགེ་འདུན་ཉི་ཤུ་བོ་རེ་རེའི་ང་ལ་དམིགས་པའི་རྟོགས་བཅས་དཔྱོད་བཅས་ཀྱི་ཀུན་སྦྱོར་དགུའི་དངོས་གཉེན་བསམ་གཏན་དྲུག་གི་དངོས་སྐལ་གྱི་སྤང་བྱའི་འཇིགས་ལྟའི་དམིགས་ཡུལ་ལ་སྐྱེས་འཕགས་གཉིས་ཡོད་པར་འདོད་པ་ལ་འཕགས་སེང་གཉིས་མཐུན་མིན་ལས་བརྩམས་ཏེ། དཔེ་དོན་གྱི་དགེ་འདུན་ཉི་ཤུའི་ངོ་བོ་དང་ས་མཚམས་སྣང་བ་གཉིས་ཀྱི་གསུང་ཚུལ་ལུང་རིགས་ཟུང་འབྲེལ་གྱིས་བརྒལ་རྟགས་གནང་བས་མཁས་རྒུའི་ཡིད་ཀྱི་བརྟན་པ་འཕྲོག་པར་བྱས། སྙན་བརྒྱུད་གདམས་པའི་གཏེར་མཛོད༧བླ་ཁོ་རྡོ་རྗེ་འཆང་ལས་དབང་ལུང་རྗེས་གནང་ཞལ་ཁྲིད་གང་གནང་ལོ་རེ་བཞིན་སྙན་གསན་ཕུལ་ཏེ་གསུང་ཆོས་དཀོན་པོ་བཀའ་རྒྱ་སྐོར་གང་ལའང་ཆད་པ་མེད་པར་བུམ་པ་གང་བྱོའི་བཀའ་དྲིན་བསྩལ། ལྕགས་རྟ་ལོའི་དབྱར་ཆོས་ནང་འཛིན་གྲྭ་གོང་མ་རྣམས་སུ་རྟེན་འབྲེལ་ལ་དམ་བཅའ་བཞུགས། རིགས་གྲྭར་རྟེན་འབྲེལ་གྱི་ཚོགས་གླེང་གནང་སྐབས་ཤིག་ལ་ལྔ་བ་སྐྱེ་མཆེད་ཡིན་ན། རང་གི་ཐུན་ལོང་མ་ཡིན་པའི་བདག་འབྲས་སུ་གྱུར་བའི་དྲུག་པ་རེག་པ་མཚུངས་ལྡན་གྱི་གསུམ་པ་རྣམ་ཤེས་ལ་དམིགས་ཡུལ་ལ་སྐྱེ་འཕགས་གཉིས་ཡོད་པའི་ཁྱབ་མ་ཁྱབ་སོགས་ལས་ཁྱབ་མཐའ་སྤྲོས་ནས་ལུང་རིགས་སྨྲ་བའི་མཁས་པ་རྣམས་མགུ་བ་བསྐྱེད་པའི་མཆོད་སྤྲིན་དུ་སྤྲོས། དགུང་གྲངས་ཉེར་ལྔ་བཞེས་པ་ས་ག་ཟླ་བ་ལ་བླ་ཁོ་རྡོ་རྗེ་འཆང་ལས་བསྙེན་རྫོགས་ཀྱི་སྡོམ་པ་ཡང་དག་པར་བཞེས། ཀུན་མཁྱེན་ཡོངས་འཛིན་གྲགས་པ་ཚང་ལས་བརྒྱད་སྟོང་བའི་ཞལ་ལུང་མཆན་འགྲེལ་དང་ཕར་ཕྱིན་སོགས་ཀྱི་ཁྲིད་གསན། ཕར་ཕྱིན་གཏོང་སྒོའི་ཆེད་འཁྲུངས་ཡུལ་དུ་ཕེབས་ལམ་ངྷིཿཚ་རུ་དམ་བཅའ་གནང་སྟེ་དགེ་བཤེས་རྒན་པ་བཅུ་ཕྲག་གིས་ནམ་གུང་བར་བརྩད་ཅིང་ཕྲ་ཞིབ་རིག་པའི་གསང་ཚིག་གི་ཀློང་བརྟོལ་བས་ཁོང་རྣམས་ཀྱིས་གླགས་མ་རྙེད་ཅེས་གདན་ས་དེ་གའི་དགེ་བཤེས་དག་གིས་གསུངས། པཎ་ཆེན་ཡོངས་འཛིན་ཨ་ཁུ་འཇིགས་མེད་ཚང་ལས་སྔ་ཕྱིར་ཁྲིད་དང་དབང་ལུང་གང་མང་གསན། དབུ་མ་ལུང་རིགས་སྒྲོན་མེ་ཐུགས་འཛིན་གནང་སྟེ་དགེ་རྒན་རྣམ་གཉིས་དྲུང་དཀའ་གནད་ཀྱི་ཐེ་ཚོམ་ཆོད་པར་བྱས་ཏེ་གཞུང་ལུགས་ལ་ངེས་ཆ་བྱང་ཆུབ་པར་གྱུར། ཁོང་བླ་ཁོ་རིན་པོ་ཆེ་གྲོ་ཚང་རྡོ་རྗེ་འཆང་དུ་ཕེབས་དུས་ཤིག་ལ་དབུ་སྐྲ་གསིལ་འཕྲལ། རྡོ་རྗེ་འཆང་གི་སྐྱེད་ཚལ་དུ་གཏོར་ཅིག་དང་འཕྲོ་ཚོ་མཚོ་སྔོོན་ཞབས་དྲུང་གིས་མདོ་སྨད་ལྷོ་བྱང་འདིར་ཕན་རེ་ཨེ་ཐོགས་སྙམ་གསུངས་ཏེ་ཙན་ཏན་ར་བར་དབུ་སྐྲ་གཏོར་ཏེ་ལུང་བསྟན་དང་ཐུགས་སྨོན་རྒྱ་ཆེར་གནང་། 
སྐབས་ཤིག་བླ་ཁོ་རྡོ་རྗེ་འཆང་ནས་སྐུ་མདུན་དུ་འབོད་པ་གནང་། དྲུང་དུ་བཅར་བ་ན་ཨ་ཁུ་ལྷ་མོ་ཚུལ་ཁྲིམས་ཚང་དགོན་ཁག་གསུམ་གྱི་ཁྲིར་བསྐོ་བཞག་བྱས་འདུག་ཀྱང་ཁོང་གིས་ཐབས་སྣ་ཚོགས་སྤྱད་ནས་དགོངས་ཁྲོལ་ཞུས། ད་ཁྱོད་མངགས་རྒྱུ་རེད་ཟེར་བ་ཐོས། རྗེ་གུང་ཐང་བས་སོས་བདེ་གུ་ཡངས་ཤིག་འདོད་ན། ། སྣ་ཐག་རང་མགོ་ལ་དཀྲི་དགོས། ། གསུངས་པ་ནང་བཞིན་ཁྱོད་གཞན་དུ་འབུད་རན་པས་སྔར་ལ་མོ་ཚང་གིས་དགོན་གནས་ལ་ལུང་བསྟན་ཞུས་སྐབས་མང་རའི་བཞུགས་ཁྲི་གོང་མར་ལེགས་པོ་བབས་བྱུང་བས་ཁྱོད་ས་དེར་སོང་ལ་དགོན་པ་ཞིག་ཐོབ་ཅེས་གསུང་གིས་བསྐུལ་བ་ལ་བརྟེན་རང་གི་གྲྭ་ཤག་དགེ་རྒན་ལ་ཕུལ་ཏེ་དགོན་གསར་རྣམ་རྒྱལ་གླིང་དུ་ཕེབས་ནས་ཁུ་བོ་གོང་མ་རྣམས་ཀྱི་དཔེ་ཆ་པོད་སྟོང་ཕྲག་བརྒལ་བ་ཡོད་པ་དག་ལ་བདག་གཉེར་བྱས། ཡར་ཁ་ཚང་གིས་གདན་ཞུས་ལྟར་ཚ་རྔ་དགོན་དང་ཡར་ཁའི་མཚམས་ཁང་དུ་ཕེབས་ནས་ཟླ་ཤས་ལ་བསྙེན་མཚམས་བཏང་། དེར་ཐར་ཤུལ་སྤྱི་བའི་གྲྭ་བ་འགས་གདན་ཞུས་དང་བླ་མས་ལུང་བསྟན་ལྟར་བཞུགས་ཁྲི་ཞོལ་མར་ཕེབས་ཏེ་གྲྭ་བ་རྣམས་ལ་བཀའ་ཆོས་དང་རྗེ་རྣམ་ཐར་དད་པའི་འཇུག་ངོགས་ནས་ཤོག་སྡེབ་འགའ་གསུངས་ཏེ་མཇུག་ཏུ་བསྟན་འབར་མ་གསུངས་ནས་ཐུགས་སྨོན་རྒྱ་ཆེར་གནང་སླར་བླ་བྲང་དུ་ཕེབས་ཏེ་ཚེ་རབས་ཀྱི་འདྲེན་པ་བླ་ཁོ་རྡོ་རྗེ་འཆང་ལ་རྒྱུ་མཚན་ཞུས། ཁོང་གིས་ཕྱག་བྲིས་གནང་བར་དགོན་གནས་ལ་ཤེལ་ལུང་བཞུགས་ཁྲི་གོང་མར་མོ་ལྟས་ལེགས་པོ་བྱུང་། དགོན་པའི་མཚན་ལ་རྣམ་དག་ཁྲིམས་ལྡན་གླིང་གསོལ་ཅེས་སོགས་བཀའ་བསྩལ། ཕྱིར་ཕེབས་ནས་དགོན་གནས་འཚོལ་བར་ཕྱིན་ཏེ་ཤེལ་ལུང་འགག་ནས་ལུང་བ་འདི་ལ་ཅི་ཟེར་དྲིས་པར་ཇ་བ་རྟ་རྨིག་མ་ཟེར། སྔོན་རྒྱལ་བ་སྐལ་བཟང་རྒྱ་མཚོ་ཨུ་རྒེར་བཞུགས་སྐབས་ཤར་ཁོག་ནས་ཇ་དྲངས་པ་དང་གེ་སར་གྱི་རྟ་རྗེས་ཡོད་པས་ཇ་བ་རྟ་རྨིག་ཐོགས་ཞུས་པར། འོ་ན་ལུང་བ་འདི་ལ་བལྟ་ཞེས་ལུང་མཐིལ་དུ་བྱོན་སྐབས་ཆིབས་རྟ་གློ་བར་ཉལ་བས་ཆིབས་བཤོལ་ཏེ་ཕྱོགས་ཀུན་ལ་གཟིགས་རྗེས་ཇ་བསྐོལ་ནས་བསང་ཞིག་ཐོངས་གསུངས། ཅུང་མ་འགོར་བར་ཨ་རྒ་བསམ་གཏན་ཟེར་བ་ཅིག་འོང་ནས་གྲྭ་རྒྱུན་ཕུལ་བ་དང་རྒྱ་རག་བསོད་ནམས་དོན་འགྲུབ་ཟེར་བ་ཅིག་གིས་གསེར་ཕུད་ཕུལ་པ་བཅས་ཀྱི་རྟེན་འབྲེལ་རང་འགྲིགས་སུ་གྲུབ། སྣོན་ཟླའི་ཚེས་དགུ་ལ་དགོན་པའི་གཞི་བཏིངས། བཅོ་ལྔ་ལ་བཀྲ་ཤིས་གསོ་སྦྱོང་བླངས་སྟེ་གྲྭ་བ་རྣམས་ལ་སྐྱབས་ཁྲིད། དགའ་ལྡན་ལྷ་བརྒྱ་མ། ལམ་རིམ་བཅས་ཀྱི་ཁྲིད་གནང་། ཟླ་བ་བརྒྱད་པའི་ནང་སྐུ་འབུམ་དུ་བླ་ཁོ་རིན་པོ་ཆེར་མཇལ་བར་དགོན་ས་ལེགས་བྱུང་བས་བདེ་གསང་འཇིགས་གསུམ་གྱི་ཆོ་ག་བཙུགས་ན་བཟང་། མགོན་ཆོས་རྣམ་གསུམ་ཆོས་སྐྱོང་དུ་བརྟེན་ཞེས་སོགས་ཆོས་སྲིད་གཉིས་ཀྱི་བསླབ་བྱ་ལྷུག་པོར་བསྩལ། འགྲོ་མགོན་ཐར་ཤུལ་རིན་པོ་ཆེར་ཆོས་འབྲེལ་ཞུས་ཏེ་བཀའ་ཆོས་ཅི་རིགས་གསན། རང་དགོན་པར་ཆོ་འཕྲུལ་སྨོན་ལམ་དང་སྒྲུབ་མཆོད་དབྱར་གནས་འགྲིག་ལམ་ཡང་དག་འཛུགས་གནང་མཛད་དེ་ཆོས་ཀྱི་དགའ་སྟོན་ལ་རོལ། 
སྐབས་ཤིག་བདེ་ཆེན་གྱི་གྲྭ་བ་རྒན་པ་འགའ་ཤས་ཡོང་ནས་བླ་ཁོ་རྡོ་རྗེ་འཆང་གི་ཕྱག་བྲིས་དངོས་སུ་ཕུལ་ཏེ༧ལ་མོ་གོང་ས་མཆོག་གི་རིགས་ཀྱི་ཅོད་པཎ་དུ་གདན་དྲངས། བདེ་ཆེན་དུ་ཕེབས་ནས༧གོང་ས་མཆོག་ལ་ལོ་ངོ་བཅུ་ལྷག་གི་རང་བསྡུས་གྲྭ་ནས་ཕར་ཕྱིན་བར་དཔེ་ཁྲིད་དང་། སྐབས་ལ་ལར་དབང་ལུང་མན་ངག་གི་ཟབ་ཆོས་འདོད་རྒུར་བསྩལ་ཏེ་ལེགས་པར་བསྐྱངས། དེ་ནས་ཨ་ཁུ་བློ་བཟང་བསྟན་པ་ཚང་ལ་སྤྲུལ་སྐུར་དཔེ་ཁྲིད་གནང་རྒྱུ་སོགས་བཅོལ་དམ་བྱས་ཏེ་ཕྱིར་རང་དགོན་དུ་ཕེབས། མང་རའི་ལྷ་སྡེ་དག་གིས་མཐུན་རྐྱེན་སྦྱར་ནས་འདུ་ཁང་བརྟེན་དང་རྟེན་པ་བཅས་ཡོངས་སུ་གྲུབ། སྐབས་ཤིག་དགེ་བསྙེན་ཕྱིང་དཀར་བས་གུས་འདུད་བྱས་ཏེ་རྒྱབ་རིར་གནས་ནས་སྡོངས་གྲོགས་དང་འཕྲིན་ལས་སྒྲུབ་རྒྱུའི་གཡར་དམ་ཕུལ། རང་དགོན་ནས་དུས་འཁོར་དབང་དང་དགོན་སྡེ་གཞན་དུ་བཀའ་ཆོས་གནང་བ་མང་ཡང་ཡིག་ཚོགས་ལ་འཇིགས་ཏེ་མ་བྲིས་སོ། 
སྤྱི་ལོ་ལྔ་བཅུ་ང་བརྒྱད་ལོར་ཁོང་ཡང་ཉེས་མེད་ཉེས་འགེལ་གྱིས་བཙོན་དུ་ཁྲིད་ནས་སྔ་ཕྱིར་ལོ་ཉི་ཤུའི་རིང་ལ་འོ་བརྒྱལ་ཚད་མེད་པ་མྱངས། དགོན་པའང་ལྷ་ཁང་བརྟེན་དང་རྟེན་པ་བཅས་གཅིག་ཀྱང་མ་ལུས་པར་འཇིག ༡༩༨༢ ལོར་ཡང་དར་བསྟན་པའི་དབུ་བརྙེས་ཤིང་ཁོང་ཡང་ཕྱིར་གདན་སར་ཕེབས། བཅའ་ཡིག་བརྩམས་ཏེ་ཆོ་འཕྲུལ་སྨོན་ལམ་དང་བདེ་གསང་འཇིགས་གསུམ་གྱི་སྒྲུབ་མཆོད། ཁྲོས་ནག་ཞབས་བརྟན། དབྱར་གནས། ལྕགས་མཁར་བཅས་བཙུགས་ཏེ་བཀའ་ཆོས་གནང་བ་སོགས་ཆོས་སྲིད་གཉིས་ནས་བཀའ་དྲིན་སྟོང་གསུམ་དུ་ཤོང་ནུས་མིན། མ་དགོན་བཀྲ་ཤིས་འཁྱིལ་གྱི་གདན་དྲངས་པ་ལྟར་ཕེབས་ནས་གྲྭ་ཚང་སྤྱི་ལ་བཀའ་ཆོས་གང་མང་དང་། གྲྭ་ཚང་སོ་སོར་རང་རང་གིས་ཞུས་པ་ལྟར་ཟབ་ཆོས་བླ་ན་མེད་པ་བསྩལ། ༧པཎ་ཆེན་ཐམས་ཅད་མཁྱེན་པ་མཚོ་བྱང་ཧེ་ཡན་དུ་ཕེབས་དུས་ཁོང་གིས་བརྟན་བཞུགས་དང་མཎྚལ་བཤད་པ་ཕུལ་བ་ལ་ཐུགས་དགྱེས་པའི་ངང་ནས་ཞལ་བཞེས་དང་ཁོང་ལ་དགེ་ལྡན་པའི་བསྟན་པ་སྐྱོང་སྤེལ་དགོས་པའི་གསུང་གནང་དང་༧ ཁོང་རིན་པོ་ཆེ་པེ་ཅིན་དུ་ཕེབས་ནས་པཎ་ཆེན་རིན་པོ་ཆེ་ལ་མཇལ་ཁ་ཞུ་སྐབས་པཎ་ཆེན་མཆོག་ནས༧ཁོང་ལ་སྐུ་པར་ཅིག་དང་ལྷ་དར་ཞིག་ལ་ཐེལ་རྟགས་མནན་ནས་གནང་སྟེ་ཁྱེད་ཀྱིས་སངས་རྒྱས་ཀྱི་བསྟན་པ་རིན་པོ་ཆེ་ཐུགས་ལ་བསྣམས་ཏེ་འཛིན་སྐྱོང་སྤེལ་གསུམ་དང་བཀྲ་ཤིས་འཁྱིལ་གྱི་དབང་རྒྱུན་སྐོར་གསུམ་སྤེལ་ཅི་ཐུབ་བྱོས་ཞེས་བཀའ་བསྩལ་བྱུང་། སྔ་ཕྱིར་དུས་འཁོར་དབང་ཆེན་རྡུལ་ཚོན་ལ་བརྟེན་པ་བཅུ་གཅིག་དང་། མུ་ཏྲ་བརྒྱ་རྩའི་དབང་དང་རྗེས་གནང་ལུང་ཁྲིད་སོགས་མཐའ་ཡས་པ་མདོ་སྨད་ཀྱི་གདན་ས་ཆེ་ཆུང་ཀུན་ཏུ་ཞབས་ཀྱིས་བཅགས་ནས་མན་ངག་གི་བདུད་རྩིས་ཚིམས་པར་བྱས། པཎ་ཆེན་ཡོངས་འཛིན་རྒྱ་ཡག་ཚང་གིས་དབང་རྗེས་གནང་གི་བསྐོར་ཐུགས་བརྙེལ་མཛད་པས་གདན་ས་འདིར་ཕེབས་པ་ལ་འབྱམས་བཤད་ཀྱི་ཐུགས་གསོས་གནང་། བཀྲ་ཤིས་རྩེ་དགོན། ཁྲུས་ཀ་དགོན། མདའ་བཞིའི་དགོན་གསར། དགོན་གོང་མ་དང་ཀ་རྒྱ་དགོན། བཎ་ཤུལ་དགོན་གསར་བཅས་ཀྱིས་དགོན་མགོ་ཕུལ་བ་ལ་ཞལ་བཞེས་གནང་སྟེ་ལུགས་གཉིས་ཀྱིས་བསྐྱངས་པའི་བཀའ་དྲིན་ཟབ། རང་དགོན་པར་བྱམས་ཁང་མི་ཕམ་ཆོས་འཛིན་བཀོད་ལེགས་ཕུན་སུམ་ཚོགས་པས་བརྒྱན་པ་བཞེངས་ཤིང་ནང་དུ་རྒྱལ་བ་བྱམས་པའི་སྐུ་བརྙན་གཙོ་བྱས་པའི་བྱིན་རྟེན་ཚར་དུ་དངར་བའི་གཟི་འོད་ནམ་ཡང་འཁྱུགས་པ་མཆོད་པའི་རྟེན་དུ་བསྐྲུན་པ་དང་མཆོད་སྡོང་བཀྲ་ཤིས་འོད་འབར་མཐོང་གྲོལ་ཆེན་མོའི་ནང་དུ་རྗེ་ཡབ་སྲས་གསུམ་གྱི་སྐུ་བརྙན་གཙོ་བྱས་སྐུ་གསུང་ཐུགས་ཀྱི་བྱིན་རྟེན་བགྲང་གིས་མི་ལང་བ་བསོད་ནམས་བསགས་པའི་རྟེན་དུ་བཞེངས། གཞན་སྤྱི་ལོ ༢༠༠༠ ལོར་སྨོན་ལམ་གསུང་ཆོས་དང་འབྲེལ་ས་རྒྱན་སྦྱར་བ་ལ་སོགས་པའི་བཀའ་གདམས་གཞུང་དྲུག་སྦྲགས་ཁྲིད་གནང་བ་འདི་སྔོན་རྗེ་ཡབ་སྲས་ཀྱི་གཞུང་ཆེན་མང་པོ་སྦྲགས་བཤད་གནང་བའི་མཛད་པ་བར་སྐབས་སུ་ཉམས་པ་ལ་བསྐྱར་གསོ་མཛད་པ་བཅས་རང་ཅག་རྣམས་ཀྱིས་ཚེ་རབས་ཀུན་ཏུ་གཞལ་དཀའ་བའི་བཀའ་དྲིན་ཟབ། 
༡༩༩༨ ལོར་སྐུ་འབུམ་གསེར་སྡོང་ཆེན་མོའི་མདུན་དུ༧ གོང་ས་མཆོག་སྤྲུལ་རིན་པོ་ཆེ་ཐུགས་ཐག་བཅད་དེ་གསེར་ཁྲིར་མངའ་གསོལ་དང་དབང་ལུང་མན་ངག་གི་རིམ་པ་ཅི་དགུར་གནང་ཞིང་ལུགས་གཉིས་ཀྱི་སྒོ་ནས་ལེགས་པར་བསྐྱངས། ད་ལྟ༧གོང་ས་མཆོག་རང་དགོན་པའི་ཆོས་གྲྭར་ཞུགས་པ་དང་བསྟུན་མཚན་ཞབས་པ་བསྐོ་བཞག་བྱས་ཏེ་འཛིན་གྲྭ་ཁག་དྲུག་ཏུ་བགོས་ནས་འཆད་ཉན་བསྐྱར་གསོས་ཀྱིས་ཆོས་གྲྭའི་འགྲིག་ལམ་ལ་དག་ཐེར་དང་འཕེལ་རྒྱས་མཛད་པ་བཅས་ཀྱི་ཕྱག་ལས་ཟབ་བཞེས་གནང་། སངས་རྒྱས་ཀྱི་བསྟན་པ་རིན་པོ་ཆེ་འཕེལ་རྒྱས་དང་སེམས་ཅན་ལ་བདེ་སྐྱིད་འབྱུང་བའི་ཆེད་དུ་གནའ་མཁར་ཟི་ལིང་དུ་མཁས་པ་མི་གསུམ་གྱི་ལྷ་ཁང་གནའ་དེང་ཟུང་འབྲེལ་གྱི་སྒོ་ནས་བཀོད་ལེགས་ངོ་མཚར་བའི་སྒྱུ་རྩལ་དུ་མ་དང་ལྡན་པའི་བརྟེན་དང་རྟེན་པར་བཅས་པ་ནང་དུ་བོད་ཀྱི་མཁས་པ་མི་གསུམ་གཙོ་སྐུ་བྱས་པའི་བྱིན་རླབས་ཀྱི་ཚན་ཁ་འབར་བའི་སྐུ་བརྙན་མང་པོ་ལྷ་མིའི་བསོད་ནམས་ཀྱི་རྒྱན་དུ་གྲུབ་པོ། རང་དགོན་པར་བི་ཤ་ཀྭརྨའི་འདུ་བྱེད་ཀྱི་སོར་མོ་བསྐྱོད་པའི་འཕྲུལ་འདེགས་ལས་བྱུང་བ་ལྟ་བུ་གནའ་དེང་བཟོ་བོའི་སྒྱུ་རྩལ་གཅིག་ཏུ་བསྡུས་པའི་བཀོད་པ་ཕུན་སུམ་ཚོགས་པའི་དཔེ་མཛོད་ཁང་གསུང་རབ་རིན་ཆེན་གླིང་ཉིས་ཐོག་བརྗིད་ཉམས་ལྡན་པ་ཞིག་བཞེངས་གྲུབ་སྟེ་ནང་དུ་གྲུབ་མཐའ་རིིས་མེད་ཀྱི་མཁས་གྲུབ་གཉིས་ལྡན་གྱི་སྐྱེས་བུ་དམ་པ་བརྒྱ་དང་བཅུ་བཞིའི་གསུང་འབུམ་སོགས་དཔེ་ཆ་པོད་ཁྲི་གཅིག་ལྷག་ན་བཟའ་གདོང་དར་གྱིས་བརྒྱན་པ་བཞུགས་སུ་གསོལ་ནས་ཁོང་ཡང་དེ་རུ་རྒྱུན་བཞུགས་གནང་སྟེ་རྟག་ཏུ་དཔེ་གཟིགས་གནང་བ་སོགས་རང་ཅག་རྣམས་ཀྱི་བློ་ཡུལ་ལས་འགོང་བའི་བསྟན་ལ་གཅིག་ཏུ་བཀུར་བའི་རྣམ་ཐར་དུ་བྱུང་ངོ་། །མདོར་ན་མདོ་སྨད་ཀྱི་ཡུལ་གྲུ་འདིར་དགོན་སྡེ་ཕལ་མོ་ཆེར་ཞབས་ཀྱིས་མ་བཅགས་པའི་གནས་མེད་ལ་ཁོང་གི་སློབ་མར་མ་གྱུར་བའི་ཆོས་འཚོལ་བ་དེ་བས་ཀྱང་དཀོན། དེ་ལྟར་རྒྱལ་བའི་བསྟན་ལ་རྒྱལ་བ་རང་ཉིད་བྱོན་པ་བཞིན། མདོ་ལས། བསྐལ་བ་བྱེ་བ་དུ་མར་ཡང་། ཆོས་སྟོན་མཛད་ཅིང་བཞུགས། ཞེས་གསུངས་པ་ལྟར་ཡང་དར་བསྟན་པའི་དཔུང་གཉེན་དུ་དགུང་ལོ་དགུ་བཅུ་གོ་བདུན་བར་བཞུགས་ཏེ་རྒྱལ་བའི་བསྟན་པ་འཆད་རྩོད་རྩོམ་གསུམ་གྱིས་འཕྲིན་ལས་གོང་ནས་གོང་དུ་སྤེལ་པའི་མཐར་སྣོན་ཟླའི་ཚེས ༡༦ ལ་གདུལ་བྱ་རྟག་འཛིན་ཅན་རྣམས་ཆོས་ལ་བསྐུལ་ཕྱིར་གཟུགས་སྐུའི་བཀོད་པ་ཆོས་དབྱིངས་སུ་བསྡུས་པའི་ཚུལ་བསྟན་ཏོ། 
                             ༢༠༡༨ . ༠༢ . ༠༤
                        ཚུལ་ཁྲིམས་རྒྱ་མཚོས་གློག་རྡུལ་ཡིག་ཚགས་སུ་གཏག
Image
ངེད་ཀྱི་འཕྲིན་སྟེགས་འདིར་བཀོད་ཟིན་པའི་དགེ་བཤེས་རྣམས་པའི་རྩོད་བརྙན་དང་བགྲོ་གླེང་། བཀའ་སློབ་སྣ་ཚོགས་ཕྱོགས་གཅིག་ཏུ་བསྒྲིགས་ནས་དཀར་ཆག་ཞིག་བྱས་ཡོད། འདིར་རྩོད་བརྙན་བརྒྱ་ཕྲག་བཞི་ལྷག་དང་། བགྲོ་གླེང་བཀའ་སློབ་གལ་ཆེན་སྐོར་དང་། གཞུང་ལུགས་སྣ་མང་གི་དཔེ་ཁྲིད་སྣ་ཚོགས་ཕར་ཆེར་བརྒྱ་ཕྲག་ལྔ་ལྷག་ཙམ་བཞུགས་ཡོད། སྤྱི་སྟེགས་འདི་ལ་དོ་འཁུར་བྱེད་མཁན་རྣམས་པས་དཀར་ཆག་འདི་གཞན་ལ་བརྒྱུད་སྐུར་དང་ཐེངས་གཅིག་གཟིགས་པའི་རེ་བ་ཞུ་ཞུ།